---
title:  "Ses hizmetleri hk pt.1"
excerpt: "Yaklaşık iki sene kadar Türknet'in kurumsal destek biriminde ses problemleri için eskalasyon mühendisi konumunda çalıştım. O zamanlar aldığım notları elden geçirip buraya da ekliyorum."
date:   2017-03-24 20:43:06
categories: network
tags:
  - turktelekom
  - turknet
  - operator
  - ses
  - voice
  - nts
  - btk
published: false
---
Yaklaşık iki sene kadar Türknet'in kurumsal destek biriminde ses problemleri için eskalasyon mühendisi konumunda çalıştım. O zamanlar aldığım notları elden geçirip buraya da ekliyorum ki ses iletişimi konularında zorluk çeken arkadaşlara biraz olsun fikir verebileyim.

Dediğim gibi, bu dökümanı aslen Türknet çalışanları için yazmıştım ancak özel bilgileri de çıkartmaya çalışıyorum. Dolayısıyla çok kez Türknet ismi görürseniz şaşırmayın. :)

# Ses hizmet yapıları pt.1

Her şeyden önce Wikipedia'daki şu başlığı gözden geçirmekte fayda var: [Türkiye'deki telefon numaraları][trtel]. Bunun yanında [E.164][e164] ve [ENUM][enum] hakkında bilgi sahibi olmak da iyi olur.

## Numara taşıma sistemi

2008 yılından itibaren GSM numaraları, sonrasında da sabit telefon numaraları başka operatörlere taşınabilir hale geldi. Bu sayede telefon numaramızı değiştirmeden hizmet aldığımız operatörü değiştirebilme imkanına sahip olduk. Bu hizmet son kullanıcıya hizmet kalitesi veya faturalama açısından çeşitli olanaklar sağlarken operatörler açısından bazı düzenlemelerin getirilmesini gerektirdi.

Bu konuda yapılan ilk düzenleme [operatör önkodları][btkbkodu] oldu.

Sistem gayet basit; aranan numara hangi operatördeyse numaranın başına o operatörün önkodu eklenerek ilgili noktaya çağrı teslimi yapılır. Örnek vermek gerekirse 02123551700 numarası aslen Türk Telekom numara bloğuna (B030) ait olsa da numara taşıması gerçekleştirildiği için bu numara yapılacak olan çağrılar B020 önkodu ile Turknet'e iletilir.

BTK, numara taşıma hizmetinin kolaylıkla uygulanabilmesi için MRVT sistemini getirmiştir. [Detaylı bilgi][nts]. Bu sistemde STH operatörleri sabit aralıklarla sisteme ulaşarak yeni numara taşıma kaydı olup olmadığını sorgular. Son taşınan numaraların bilgisini sistemden alır ve kendi sistemine işler.

*Peki hiç taşınmamış numaraların hangi operatörde olduğunu nasıl bilebiliriz?*

Tüm operatörlerin kendilerine ait numara bloklarına sahip olmaları gerekmektedir. Bu bloklar BTK tarafından [yayımlansa][btknpr] da ilgili bloğa sahip operatör diğer operatörlere bu bilgiyi vermekle yükümlüdür. Bu işlemlerin yapılmadığı blok ise Turk Telekom'a ait kabul edilir.

Örnek vermek gerekirse yukarıda yer alan linkte de görülebileceği üzere 02129990 rakamlarıyla başlayan telefon numaraları Superonline'a aittir. Dolayısıyla bu numara bloğundan taşınmamış bir numaraya yapılacak arama için çağrıları Superonline'a iletmek yeterli olacaktır.

Genelde sistemler otomatik olarak numaranın taşınmış olup olmadığını anlayabiliyor. Bunun için de yukarıda bahsedilen MRVT sistemini kullanıyor. Aranan numara için sistemler hem numara bloklarında hem de taşınmış numaralarda sorgulama yapıyorlar ve çağrıların teslim edileceği yeri birkaç ms içinde tespit ediyorlar. bkz. [ENUM][enum]

### Operatör - müşteri arası bağlantılar

Müşteriye tahsis edilen numaranın operatör ile arasındaki bağlantı çeşitli şekillerde olabiliyor. Nasıl bir altyapı talep edildiyse ya da uygun görüldüyse ona göre farklı bir bağlantı olacaktır. Örneğin sabit telefonlar genelde RJ11 ile sonlanan bir çift bakır kablo ile müşteriye teslim edilirken, PRI hatlar 32 kanallı serial line ile sonlandırılır. GSM hatlarıysa bambaşka bir dünya; o anki lokasyonunuza en yakın baz istasyonundan yüksek frekanslı sinyallerle havadan taşınıyor.

Dolayısıyla konuşma aynı konuşma olsa da iletilen mesajlar kullanılan altyapıya göre değişiklik gösterebiliyor. Analog hatlı sabit telefonlar aranan numarayı da, konuşma esnasında tuşlanan tuş sesini de aynı yöntemle, frekans modülasyonu ile karşı uca aktarırken SIP mesajlaşmasında bu ikisi apayrı manaya geliyor ve birisi SIP mesajı içerisinde, diğeri de RTP paketi içerisinde gönderiliyor. SIP ile ilgili konuları daha ileride detaylandıracağım.

## Operatörler arası bağlantılar

Çağrıların farklı operatörler arasında iletilebilmesi ve operatörlerin birbirleri arasında altyapı paylaşımı yapabilmesi için operatörlerin birbirleriyle bağlantı sağlaması gerekmektedir. Bu arabağlantı yapısı çeşitli altyapıların (IP, TDM gibi) kullanılmasına izin vermektedir.

Örnek vermek gerekirse Avea'ya ait numaranızdan Vodafone'a ait bir numarayı arıyorsanız Avea'nın Vodafone ile bağlı olması gerekmektedir. Yoksa çağrıları operatöre iletemez.

### Türk Telekom'un A tipi, B tipi ve THK hizmetleri

Türk Telekom, abonelerinin farklı operatörlerden çıkış almasına izin veren bir altyapıya sahiptir. Bunun için hala güncelliğini koruyan üç yöntemden bahsedeceğim.
* A tipi - Sabit Telefon Hizmeti diye de geçiyor
* B tipi - Seçim kodu ile yapılan aramalar
* THK - Toptan Hat Kiralama

Bunların dışında UMTH, C tipi hizmetler de mevcut ama aktif olarak kullanılanlar THK, A tipi ve bazen de B tipi aramalardır. Bu hizmetlerde müşteriyi operatöre bağlayan altyapı Türk Telekom tarafından sağlanır. Türk Telekom'un müşteriye en yakın santralinde yer alan bir [MSAN][msan]'dan çıkan kablo müşterinin lokasyonuna kadar iletilir. Müşterinin yaptığı dış yönlü çağrılar önce Türk Telekom sistemine, sonra da ilgili operatörün sistemine iletilir.

Ancak müşteriye yapılan çağrılar direkt olarak Türk Telekom'a teslim edilir, TT de çağrıyı müşteriye teslim eder.

Daha iyi anlamak için B tipi ile başlayalım.

#### B tipi aramalar

Diyelim ki evinizde Türk Telekom'a ait bir telefon hattı var, arada bir yurtdışındaki akrabalarınızı arayıp hasret gideriyorsunuz. Televizyonda Türknet'e ait bir reklam gördünüz ve istediğiniz yöne yapılan aramalarda Türknet'in daha ucuz olduğunu öğrendiniz - _gerçekte öyle mi bilmiyorum ama öyle kabul edelim_. Arama yapacağınız numaranın başına **1095** ekleyerek numara çevirirseniz çağrı Türknet üzerinden çıkacaktır. Örnek vereyim hemen.

Verizon UK telefon numarası: +44 118 905 5000
Aramak için normalde çevireceğiniz numara: 00441189055000
Çağrıyı Türknet üzerinden yapmak istiyorsanız çevireceğiniz numara: **1095**00441189055000

Ne oldu da çağrı Türknet üzerinden çıktı? Türk Telekomun çağrıları route eden mekanizması 1095 ön kodunu gördüğünde bu çağrıyı Türknet'e teslim etmesi gerektiğini anladı. Faturalamayı ve diğer detayları buna göre şekillendirdi.

Birkaç örnek daha:

* Şehiriçi (7 haneli) için **1095**7654321
* Şehirlerarası veya GSM (11 haneli) için **1095**02127654321
* Uluslararası için **1095**0018004458667

Tabi bu ne sadece Türknet'e özel ne de sadece uluslararası aramalara. Bu *seçim kodlarını* BTK düzenli olarak [yayınlıyor][btksecimkodu]. Her operatörün bu kodu aktif olarak çalışmasa da birkaç operatörün önkodları çalışıyor. Sanırım Türknet, SOL ve Doruknet'inkiler çalışıyordu ancak emin değilim. Güncel bilgi almak için test edebilir veya operatörle iletişime geçebilirsiniz.

#### A tipi aramalar

B tipi aramaları anladıysanız bu kısımda hiç bir zorluk yok. Yine farzedelim yukarıdaki özellikten çok memnun kaldınız ve önkodu kendiniz yazmak yerine sistem otomatik olarak eklesin istiyorsunuz. Türk Telekom'a bunu söylerken ilgili operatöre STH olarak geçmek istediğinizi belirtiyorsunuz. Onlar yukarıdaki işlemleri her çağrınız için yapıyor.

#### Toptan Hat Kiralama

Burada da benzer bir durum sözkonusu, yine çıkışlar farklı bir operatör üzerinden yapılıyor ancak A ve B tipi hizmetlerde numara üzerinde çeşitli hizmetler verilemiyor. Sadece çıkış farklı operatörden yapılıyor. Fazlası değil. THK hizmetler ile birlikte Türk Telekom operatörlere numaralar üzerinde çeşitli yetkiler sağlıyor. Örneğin operatörünüz THK hatlarınızı PBX grubu olarak birleştirebilir, çeşitli numaralara yönlendirme özelliği verebilir, uyandırma / rahatsız edilmeme servislerini aktive edebilir, vb.

Yine benzer bir şekilde farklı bir önkod kullanarak çağrılar iletilir.

### Özet

Şimdi anlattıklarımızı birkaç örnekle toparlayalım çünkü eminim her şey karışmaya başladı. Aşağıdaki numaralar bir yere çıkıyor mu emin değilim, operatör numara bloklarına bakarak ilk bloğun ilk numarasını seçtim. Numaraların aksi belirtilmedikçe bir anlamı yok. Boşuna aramayın. :)

A numarası arama yapan numara, B numarası da aranan numara.

* 02127034000 numarası Türknet operatöründe, 02129990000 numarası da Superonline operatöründe 11 haneli birer numara olsun. A numarası (02127034000) B numarasını (02129990000) numarasını arıyor:
  1. A numarasının bağlı olduğu telefon B numarasını çevirir. Çevrilen numara ilk olarak Türknet sistemlerine ulaşır.
  1. Türknet A numarasının B numarasını arama izni olup olmadığına bakar. Bir engel yoksa çağrıya izin verir.
  1. Türknet B numarasının hangi operatörde olduğuna bakmak için MRVT sistemini kullanır.
    * Test etmek isterseniz [BTK Numara Sorgu][btknumarasorgu] sisteminden siz de sorgulayabilirsiniz.
    * Eğer B numarası taşınmış numaraların arasında yoksa [numara bloklarına][btknpr] bakarak teslim edilecek operatörü bulur.
    * Aranan numaranın başına [operatör kodu][btkbkodu] eklenir. **B018**
    * Aranan numaranın son hali: **B018**2129990000
    * Eğer B numarası A'yı arıyor olsaydı aranan numara **B020**2127034000 olacaktı.
  1. Türknet çağrıyı Superonline'a teslim eder. Superonline gelen çağrıdaki B018 önkodunu yakaladığı için çağrıyı başka bir yere göndermeyeceğini, kendisinde sonlandıracağını anlar.
  1. Superonline yine benzer kontroller yapar. Numarada bir engel var mı, uygun durumda mı, şu anda konuşmada mı vb.
  1. Her şey uygunsa çağrı B numarasına teslim edilir. Telefon çalar.

* 02123210000 numarası Türknet operatöründe **A tipi** olarak çalışan, 02129990000 numarası da Superonline operatörüne **ait** 11 haneli birer numara olsun. A numarası (02123210000) B numarasını (02129990000) numarasını arıyor:
  1. A numarasının bağlı olduğu telefon B numarasını çevirir. Çevrilen numara ilk olarak Türk Telekom sistemlerine ulaşır.
  1. Türk Telekom arayan numaranın bir A tipi numara olduğunu bildiği için arayan numaranın başına yönlendirme kodunu ekler: 1095
  1. Türk Telekom Türknet'e çağrıyı iletir.
    - Arayan numara: 02123210000
    - Aranan numara: **1095**02129990000
  1. Türknet A numarasının B numarasını arama izni olup olmadığına bakar. Bir engel yoksa çağrıya izin verir. Aynı zamanda B numarasının başındaki 1095 prefixini de kaldırır.
  1. Türknet B numarasının hangi operatörde olduğuna bakmak için MRVT sistemini kullanır.
    + Eğer B numarası taşınmış numaraların arasında yoksa [numara bloklarına][btknpr] bakarak teslim edilecek operatörü bulur.
    + Aranan numaranın başına [operatör kodu][btkbkodu] eklenir. **B018**: Superonline
    + Aranan numaranın son hali: **B018**2129990000
  1. Türknet çağrıyı Superonline'a teslim eder. Superonline gelen çağrıdaki B018 önkodunu yakaladığı için çağrıyı başka bir yere göndermeyeceğini, kendisinde sonlandıracağını anlar.
  1. Superonline yine benzer kontroller yapar. Numarada bir engel var mı, uygun durumda mı, şu anda konuşmada mı vb.
  1. Her şey uygunsa çağrı B numarasına teslim edilir. Telefon çalar.

* Karşı tarafın telefona yetişemediğini ve geri aradığını düşünelim. Superonline operatörüne ait 02129990000 numarası THK özelliğiyle dış aramaları Türknet'e yönlendirilmiş 02123210000 numarasını arıyor:
* Bu örneğin detaylarını okumadan önce tahmin yürütmenizi rica ederim.
  1. A numarasının bağlı olduğu telefon B numarasını çevirir. Çevrilen numara ilk olarak Superonline sistemlerine ulaşır.
  1. Superonline A numarasının B numarasını arama izni olup olmadığına bakar. Bir engel yoksa çağrıya izin verir.
  1. Superonline B numarasının hangi operatörde olduğuna bakmak için MRVT sistemini kullanır.
    * Eğer B numarası taşınmış numaraların arasında yoksa [numara bloklarına][btknpr] bakarak teslim edilecek operatörü bulur.
    * Aranan numaranın başına [operatör kodu][btkbkodu] eklenir. **B030** Türk Telekom
    * Aranan numaranın son hali: **B030**2123210000
  1. Superonline çağrıyı Türk Telekom'a teslim eder. Türk Telekom gelen çağrıdaki B030 önkodunu yakaladığı için çağrıyı başka bir yere göndermeyeceğini, kendisinde sonlandıracağını anlar.
  1. Türk Telekom yine benzer kontroller yapar. Numarada bir engel var mı, uygun durumda mı, şu anda konuşmada mı vb.
  1. Her şey uygunsa çağrı B numarasına teslim edilir. Telefon çalar.

Son örnekte neden çağrı Türknet yerine Türk Telekom'a teslim edildi? Çünkü THK hizmet bir hat kiralama hizmetidir. Hattın asıl sahibi hala Türk Telekom'dur ve bu nedenle numara taşıma sorgusunda B020 yerine B030 kodu alır.

[trtel]: https://tr.wikipedia.org/wiki/T%C3%BCrkiye'deki_telefon_numaralar%C4%B1
[btknpr]: https://www.btk.gov.tr/nts/NPR.pdf
[btkbkodu]: https://www.btk.gov.tr/nts/BXXX.pdf
[btksecimkodu]: https://www.btk.gov.tr/nts/TSK_10XY.pdf
[btknumarasorgu]: https://www.turkiye.gov.tr/btk-numara-tasima
[nts]: http://www.nts.gov.tr/#/surecler/
[rfc3261]: https://tools.ietf.org/html/rfc3261
[enum]: https://en.wikipedia.org/wiki/Telephone_number_mapping?oldformat=true
[e164]: https://en.wikipedia.org/wiki/E.164?oldformat=true
[msan]: https://tr.wikipedia.org/wiki/MSAN
