---
title:  "Cryptocoinler üzerine"
excerpt: "Son zamanlarda artan crypto konusunda çeşitli fikirler ve tahminler."
date:   2017-12-08 22:37:53
categories: technology
tags: ['teknoloji', 'cryptocoins', 'cryptocurrency', 'bitcoin', 'iota', 'ethereum', 'cardano', 'monero', 'siacoin', 'featured']
image: /assets/article_images/2017-12-08-cryptocoinler-uzerine/Cryptocurrency.jpeg
published: false
---
İzninizle önce uyarılarımı yapıyorum:
1. Aşağıda bahsi geçen paralara kendim yatırım yapıyorum ya da yapacağım.
2. Bu demek değil ki borsadan falan anlıyorum. Zaten yatırım tavsiyesi falan da değildir.
3. Büyük taşın altına kesinlikle girmeyin.

Bir haftadan fazladır işyerinde müdürlerim dahil herkes bana cryptocurrencylerle ilgili soru soruyor. Bir şekilde adım çıktı ama neden nasıl oldu bilmiyorum. Yıllardır konuşamadığım insanlar bu vesileyle arıyor, soruyor. Annem babam bile sordu "bitoğin nedir?" diye, siz düşünün. İş yoğunluğundan biraz fırsat bulmuşken hem soruları bir çırpıda cevaplamak için, hem de bildiğim ve güvendiğim bazı cryptolar hakkında bilgi vermek adına bu yazıyı yazıyorum.

Sorular aşağıdaki gibi, sadece son soruyu detaylıca cevaplayacağım.
- Bitcoin nedir?
- Mining nedir?
- Altcoinler de mi var?
- Nasıl alınır satılır?
- Güvenli mi?
- Sende hangileri var?

## Bitcoin nedir?
Bitcoin merkezi olmayan elektronik bir dövizdir. Bunda da diğerleri gibi transfer ücreti, değer kazanıp kaybetmesi gibi olaylar var.

## Mining nedir?
Bitcoinlerin (ve bazı diğerlerinin) bir hesaptan diğerine aktarılması için yapılan işlem. Mining yapanlara transfer ücretleri veriliyor.

## Altcoinler de mi var?
Evet, var. 1300+ kadar.

## Nasıl alınır satılır?
Genelde BTCTurk veya Paribu gibi sitelerden BTC veya ETH alınıp [Binance](https://www.binance.com/?ref=11372851) veya Bittrex gibi borsalara gönderilir. Bu borsalar BTC veya ETH'ı diğer altcoinlere çevirmede kilit rol oynar. (Binance referans linki verdim diye kızmayın :) )

## Güvenli mi?
Hayır.
Yani kısmen.
Aslında güvenli ama aracılardan birisi çat diye çökebiliyor, Mtgox gibi kaybolabiliyor. E arkasında devlet bankaları da yok ki.
Çöpe atabileceğiniz (ya da birazcık fazlası) bir miktarla girmenizi öneririm.

## Sende hangileri var?
Şimdi bu sorunun asıl sorulma amacı "Ben hangisinden alayım?" demek. Valla istediğinizi alın. Ben almak istediğim coinleri şöyle bir araştırıyorum. Genelde bakındığım kriterler şunlar:
- Altındaki fikir nasıl?
- Arkasındaki kuruluşlar, şirketler, dernekler...
- Varsa Github sayfasında durumlar nasıl? Her gün kod akıyor mu yoksa en son 5 ay önce mi girdi olmuş?
- Sitelerinde gelişmeleri aktarıyorlar mı? Yol haritasında nasıl ilerliyor?
- Reddit sayfası var mı? Kaç kullanıcı subscribe olmuş ve günlük haber sayısı yeterli mi? Ayrıca tabi ki haberlerin içeriğine bakıyorum. Yorumlar yardımcı oluyor.

Tabi bunlar ilgili teknoloji ve geleceği hakkında güzel fikirler verse de bana göre geleceğinin olması gerçekte de geleceğinin olduğu manasına gelmiyor. Mesela IOTA çok güzel bir gelecek vaadetse de kullandığı altyapı Tangle'da mantıksal bir hata ya da sistemdeki önemli bir bug IOTA'yı bitirebilir. Bunları hep göze almak gerekli.

Ayrıca ne zaman alım yapılacağı da çok önemli. Asla ATH (Alltime High - en yüksek değer) alımı yapmamalı. Düşmesini beklemeli. Bi de bunun vay efendim Bollinger bandı, StochRSI eğrisi, destek noktası, köstek eğrisi, çekici, orağı, ıvırı zıvırı var ki hiç bilmediğim konular. Kulak dolgunluğuyla uygun bir zaman kollamaya çalışıyorum. Siz de benzer bir şeyler yapın ve düşükten alıp yüksekten satın.

Neyse biraz coinlerden bahsedelim:

### Bitcoin
Coinlerin en ulusu, en yücesi. Her zaman BTC'ye güvenebilirsiniz. Yine de çıkmanız gerektiği zamanı kollayın, bu güvensiz ortamda en güvenebileceğiniz liman BTC olsa da o da yeri geldiğinde sizi terse bırakabilir. Tedbiri elden bırakmayın, BTC'yi de. Bence en azından %40 - %50 BTC'de kalmalı. Yakında atomic swap de geliyor.

BTC'nin marketi ne kadar domine ettiğini takip edin. BTC'in yükselişi azaldığında altcoinler daha çok canlanıyor. Unutmayın, dolar da bir altcoin. :)

### Ethereum
Son zamanlarda güvenimi kaybetsem de yine de marketin ikinci sırası ETH'da. Geçtiğimiz günlerde CryptoKitties yüzünden bir congestion yaşandı. Eth'da tıkanıklık yaratmak bu kadar kolaysa... bilemiyorum.

### IOTA
Geçtiğimiz günlerde çok ses getirdi. Bitcoini duymayan insan IOTA diye sayıklayarak gezdi. Şimdilik bu popülerlik durulsa da IOTA geliştiricileri özellikle Aralık ayında birçok gelişmenin olacağını bildiriyor. Ayrıca Q diye gizli bir şeyden bahsedip bahsedip hype yaratıyorlar. [Okumaya değer bir teori](https://medium.com/@724554/iotas-q-qubic-c361f86bde7d).

IoT gerçekten de gelecek vaadeden bir teknoloji. IOTA ise bu teknolojide micropayment yapılabilmesine olanak sağlayan bir altyapıyla geliyor. Datamarketplace sayesinde IoT cihazlarının topladığı data satışa sunulabilecek. IOTA ile yapılabilecek şeylere örnek olarak bir reddit kullanıcısı IOTA ile ödeme yapılan solar drone şarj istasyonu fikrini vermişti. Dronelar şarj için çatılardaki güneş paneli ile enerji toplayan şarj istasyonlarına inip IOTA karşılığında ödeme yapabilecekler. Şahane! [Green Protocol](https://twitter.com/green_protocol) isimli Twitter kullanıcısı şahane IOT uygulamaları kuruyor ve IOTA'yı benimsemiş gibi.

Tabi bunların yanısıra MIT'den birisi IOTA'nın teknolojisindeki eksiklikler yüzünden hiç bir geleceği olmadığını bildirmişti. Tangle ve DAG teknolojileri algımın üzerinde olduğu için yorum yapamayacağım ama IOTA geliştiricileri MIT çalışanının söylemlerini reddetmişti. En son ne oldu bilmiyorum. İşin kötüsü IOTA'nın daha doğru düzgün bir cüzdanı bile yok.

### Monero
Monero'nun geleceğini çok parlak görsem de dengesiz fiyat durumları yüzünden hiç yatırım yapmadım. Her seferinde pişman da oluyorum ama... Monero hem takip edilememesi hem de merkezileştirilmemesi konusunda BTC'den daha iyi olsa da minerlar buna çok yoğunlaşmadığı için (çünkü ASIC ile mine edilemiyor) fiyatı yeterince artmıyor. 45 tane müzisyen ile anlaşıp şarkılarının monero ile alınabilmesine olanak tanıyacak bir anlaşma yaptıkları için geçtiğimiz hafta fiyatı %100 arttı. Bence daha da artmalı ama işte insanlar çekiniyor sanki.

### Cardano
Cardano çılgınlar gibi kod eklenen Github'ı, yere çok sağlam basan algoritmaları ve doğru noktalara odaklanıyor olması ile ileride (belki de baya ileride) yükselecek olan bir coin gibi duruyor. Ama PR tarafı düşük kaldığı için olsa gerek IOTA'daki hype'ı daha yakalamadı. Fiyatı düştükçe almayı planlıyorum. :) Bundan bir ay kadar sonra Japonya'da Cardano ATM'lerinin devreye gireceğine dair bir söylenti mevcut ancak şimdilik o kadar ilerlemiş gibi durmuyor teknolojisi.

### EOS - Ark - Siacoin - Modum - REQ

Bunlar bir gelecek vaadediyor gibi gözüküyor ama emin de değilim. REQ ve Siacoin'in arkasındaki teknoloji güzel dururken Siacoin'in fikri ve kazandırdıkları yüksek gözükse de ölçeklenebilirliği hakkında emin değilim. EOS'un Wikipedia ile çalışması onun değerini yükseltebilir ama ne yalan söyleyeyim; ne Ark'ın ne de EOS'un teknolojisini anlamış değilim.
